<!-- content -->
<div id="container">
    <h1><span class="big">D</span><span class="small">aniel</span></h1>
    <div class="title_line"></div>
    <p>
        Daniel škvrnitý (Dama dama) je cicavec z čeľade jeleňovité. 
        Je pôvodom z teplejšej stredomorskej oblasti. 
        Dnes sa bežne vyskytuje v mnohých európskych parkových oblastiach a polodivo ho chovajú v zverniciach. 
        Bol introdukovaný do Ameriky, Afriky a Austrálie. 
        Uprednostňuje teplé oblasti a listnaté lesy s lúkami.
    </p>
    <p>
        Hlavným znakom tohto druhu sú  typické lopatovité parohy.
        Pri koreni sú oblé, dvojvetvové a hore sa rozširujú do predĺženej lopatky s výbežkami na okraji. 
        Daniel škvrnitý je menšieho vzrastu. 
        Celková jeho dĺžka vrátane 19 centimetrov dlhého chvosta je 1,7 metra. 
        Je 90 centimetrov vysoký, staré samce bývajú 1,8 metra dlhé, na meter vysoké, vzadu ešte o 5 - 6 centimetrov vyššie.
    </p>
    <p>Z našich domácich druhov zveri nehonosí sa žiadny tak častými rozdielmi v sfarbení ako daniel, 
        a to ako aj v rôznych ročných dobách, tak aj podľa staroby. 
        V lete je daniel zvrchu na stehnách a na konci chvosta hnedočervený, zospodu a na vnútornej strane nôh biely, 
        okolo papule a očí má čierne krúžky. 
        Chrbtové chlpy má pri koreni do biela, uprostred červenohnedé a&nbsp;na&nbsp;konci čierne.
        V zime je povrch hlavy, krku a uší hnedošedý, chrbát a boky do čierna, spodok tela popolavý, niekedy do&nbsp;červenkasta. 
        Často sa daniele vyskytujú úplne biele, ktoré nemenia farbu po celý rok a ktoré v zime mávajú len o niečo dlhšiu srsť. 
        Niektoré daniele bývajú v mladosti žltkasté; čierne sa vyskytujú zriedka.</p>
    <p>
        Daniel  pri behu dvíha v cvale vyššie nohy. 
        Jeho chôdza je veľmi úhľadná, ľahko cvála a dokáže preskočiť aj 2 metre vysoký plot. 
        Podľa potreby i dobre pláva. 
        Keď odpočíva, je na zložených nohách, ale nikdy si neľahne na bok. 
        Keď si ide kľaknúť, padá najprv na predné nohy, ak vstáva, vždy sa zdvihne zadnými nohami.
    </p>
    <p>
        Živí sa hlavne spásaním trávy a rôznych bylín. 
        Ruja prebieha v októbri a novembri, mláďatá sa rodia v máji alebo začiatkom júna. 
        Samce v tomto období zhadzujú parožie.  
        Dožíva sa okolo 20 rokov.
    </p>
</div>
